Valmista ensin tomaattikastike. Pilko sipuli hienoksi, siivuta valkosipulia maun mukaan ja raasta porkkanat. Kuullota sipuleita muutama minuutti matalalla lämmöllä oliiviöljyssä. Lisää porkkanaraaste sekä viini ja keitä melko tiiviiksi mössöksi. Lisää tomaatit/tomaattimurska. Täytä molemmat tomaattitölkit puolilleen vettä ja huuhtaise niiden avulla viimeisetkin tomaattimehut tölkeistä kastikkeeseen. Lisää maun mukaan suolaa ja mustapippuria sekä basilikaa.

Anna hautua miedolla lämmöllä vähintään puoli tuntia, mutta mielellään kaksi tai kolmekin tuntia – tämä on hyvä sunnuntairuoka. Sekoita välillä. Kastikkeen tulisi olla paksua, ettei lasagnesta tule vetistä. Jos ei ole aikaa, lisää vähemmän vettä.

Siirrä mascarpone isompaan, nokalliseen astiaan. Lisää vähän kerrallaan vettä ja sekoita haarukalla tai vispilällä kunnes koostumus on paksun kermaista ja juuri kaadettavissa. Lisää maun mukaan suolaa, pippuria ja muskottipähkinää.

Kun tomaattikastike on valmista, ota se pois lämmöltä ja sekoita joukkoon lisää basilikaa. Lämmitä uuni 200 celsiusasteeseen. Ota noin 2 litran vetoinen uunivuoka. Levitä pohjalle hyvin ohuelti tomaattikastiketta kauhalla. Aseta päälle lasagnelevyjä koko astian pinta-alalta. Lisää paksu kerros tomaattikastiketta ja levitä kauhalla. Kaada päälle mascarponekastiketta niin, että se lähes peittää tomaattikastikkeen. Raasta päälle parmesaania.

Jatka lasagnelevyjen, tomaattikastikkeen, mascarponen ja parmesaanin kerrostamista. Kerroksia tulee yleensä kolmesta neljään. Päällimmäiseksi kerrokseksi mascarponea. Revi päälle tasaisesti mozzarellaa ja raasta päälle parmesaania. Astian ei tulisi olla piripintaan täynnä, tai neste voi roiskua uunissa yli.

Aseta lasagne uunin keskitasolle ja paista noin 40 minuuttia tai kunnes pinta on kauniin värinen. Raasta päälle parmesaania. Anna lasagnen vetäytyä 10–15 minuuttia alumiinifolion alla. 